<?xml version="1.0"?>  
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" xml:lang="en" lang="en">
	<head>
	  <title>
	    Hinchinbrook Channel	  </title>
	</head>
	<body>
		<div style="color: #000; font-family: Tahoma, Verdana; font-size: 18pt; width: 600px; text-align: justify">
	 	  <p>
	      <a href="javascript:window.print()">
		      <img src="images/printer.gif" alt="Print dit verhaaltje" title="Print dit verhaaltje" border="0" />
		    </a>
		  </p> 
	 	  <div style="color: #000; font-family: Tahoma, Verdana; font-size: 48pt; font-weight: bold;">
	 	  	Hinchinbrook Channel<br />
	 	    <span style="color: #000; font-family: Tahoma, Verdana; font-size: 15pt;">
	    	  Joost, 7/6/2009, 07:00<br /><br />
	      </span>
	    </div>
	    <div>
	    	<b>We hebben onze eerste ankerplek in tropisch Australie verlaten en
zijn rustig aan richting het noorden aan het varen. Er staat een paar
dagen nauwelijks wind en we maken van de gelegenheid gebruik om het
gebied waar we ons nu bevinden beter te verkennen. Grote afstanden
komen wel weer als de wind terug is volgende week, we zijn tenslotte
geen motorboot.</b><br /><br />
Vanaf Magnetic Island zijn we naar het Hinchinbrook Channel gegaan.
Dat is een smalle doorvaart tussen Hinchinbrook Island en het vaste
land. &#039s Ochtends komen we aan bij het begin van het kanaal nadat we
met hoogwater over de ondiepe ingang zijn gevaren. Daar gooien we ons
anker uit voor een korte stop. De stroming draait zich namelijk tegen
ons en het is dan slimmer om gewoon te wachten tot het weer mee
stroomt. We komen daar onze eerste wereldzeiler sinds Brisbane tegen.
Tot nu toe hebben we eigenlijk alleen lokale boten gezien, maar deze
boot kwam uit Namibie. Naar eigen zeggen de enige uit dat land. Ze
gaan ook naar Indonesie en we wisselen wat tips en geruchten uit.
Hopelijk gaan we binnenkort meer internationale boten tegenkomen.
Omdat iedereen met hetzelfde plan bezig is is dat vaak erg
gezellig.<br /><br />
Na de lunch halen we het anker weer op en varen we door naar een klein
eilandje midden in de rivier. Een prachtige plek. Het Hinchinbrook
Channel kenmerkt zich door lage mangrove bosjes op de voorgrond en op
de achtergrond hoge pieken van Hinchinbrook Island en het vaste land.
Vaak hangen tussen die pieken ook nog slierten wolk wat het geheel nog
fraaier maakt. Het is volle maan en &#039s nachts wordt het water zo vlak
als een spiegel. We genieten echt van ons uitzicht. <br /><br />
De volgende dag varen we vroeg weer verder het Hinchinbrook Channel
uit, want we hebben dan de stroom weer mee. Ik probeer maar weer eens
te vissen. Het is me nog nooit gelukt iets te vangen in Australische
wateren. Na een tijdje controleer ik eens of er niet weer zeewier aan
de haak zit. Daar lijkt het namelijk wel op. Maar als ik het aas
binnen heb blijkt er zowaar een kleine makreel aan te hangen. Niet
heel spectaculair, maar wel een goed formaat voor een twee persoons
diner. Siebe moet het nog even doen met geprakte wortel, maar ik ben
wel sterk aan het overwegen om hem binnenkort ook eens vis te laten
proeven. Ilse bakt een brood zodat we wat eten betreft weer goed
voorzien zijn.	    </div>	 	          
	  </div>	  
	</body>
</html>